dia hita fa toa mitovy karazana ihany ary azo lazaina ho mifaningotra aza ny mosavy sy ny mazia, ## 
saingy ny mosavy, hoy i OBADIA amin’ny famaritana nomeny, dia endrika iray isehoan’ny faharatsian’ny mazia. ## 
Araka izany, karazana mazia ratsy ihany ny mosavy ary mifototra indrindra amin’ny finoana ny heriny. ## 
Ny vorika kosa dia zavatra ataon’ny olombelona, toy ny mosavy ihany, ## 
tsy dia ilàna finoana satria mifototra amin’ny herin’ny poizina ampiasain’ny mpamorika. ## 
Marihina fa ny fomba fijery izay nananan’ny Malagasy, araka ny hita tery am-piandohana, ## 
dia toa misy iombonany amin’ny fiarahamonina hafa, izay mbola hofotopotorana miandalana ato : ## 
dia ny zava-nisy momba ny mosavy taty Afrika sy tany Eorôpa ## 
ary ny teo amin’ny fiarahamonina malagasy fahiny mialohan’ny fifantohana manokana amin’ny ao Mahabo izany. ## 
Ny tranga amam-piheverana mahakasika ny mosavy taty Afrika ## 
Zava-nisy fahiny no itodihana ka tsara raha asiana fanoritsoritana fohy ny momba an’i Afrika ## 
satria mifamatotra amin’ny fiarahamonina hatrany ny tantara sy ny toerana misy azy. ## 
Fanoritsoritana fohy ny momba an’i Afrika ## 
Tany be midadasika ahitana firenena maro aty atsimon’i Eorôpa i Afrika. ## 
Azo lazaina ho manana ny mampiavaka azy na eo amin’ny lafiny jeôgirafika na eo amin’ny lafiny tantara. ## 
Tsy àry ho voatanisa eto ny antsipirihany momba izany, ka fanoritsoritana ankapobeny ihany no ataonay eto. ## 
Raha ny lafiny jeôgirafika, tany be iray tsy mivaky i Afrika, nefa ahitana fizaram-paritra manaraka ny vazan-tany : ## 
Afrika Andrefana, Afrika Atsinanana, Afrika Afovoany, Afrika Avaratra ary Afrika Atsimo. ## 
Ahitana ny tany efitr’i Sahara, izay anisan’ny tany efitra lehibe indrindra eo amin’izao tontolo izao, ## 
satria manana velarana 10.000.000 km2 ary mandrakotra firenena maro amin’ny tapany avaratr’i Afrika iny. ## 

