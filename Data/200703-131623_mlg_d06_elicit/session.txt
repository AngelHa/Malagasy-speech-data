fa efa nisy hatramin’ny fahagolan-tany. ## 
Saingy nisy fotoana azo lazaina ho nampisongadina ny lazany teo amin’ny fiarahamonina. ## 
Ireny fotoana na vanim-potoana ireny, izay mirakitra tantara tsy hay vonoina, ## 
no tafapaka ary miraikitra ao an-tsain’ny olona, ## 
ka mahatonga azy hilaza ny mosavy ho tranga vokatry ny zava-misy, taty aoriana. ## 
Izany indrindra no ilàna ny fandalinana, miainga amin’ny fampahatsiahivana ireo tantara ## 
izay voarakitra an-tsoratra sy ny lovantsofina momba ny mosavy. ## 
Araka izany, hampahafantarina sy hohadihadiana eto ireo tranga fahita sy fandre ## 
tao Afrika sy ny tany Eorôpa ary ny teto Madagasikara, fahiny, izay tsy hihamboanay ho voajery avokoa. ## 
Marihina fa tsy dia mitovy ny zava-nisy tany amin’ny fiarahamonina tsirairay, ## 
ka arakaraka ny fisehony no hitondrana ny fanadihadiana. ## 
Mialoha izany, dia handeha hofaritana aloha ny hevitry ny voambolana hoe “mosavy”. ## 
Ny teny hoe “mosavy” dia navahan’ny fiarahamonina sy ny mpandinika ny fiarahamonina malagasy ## 
tamin’ny teny hoe “vorika” izay “nilazana ny aretina nataon’ny mpankahala ihany. ## 
Ny Bara Marovola ihany koa, araka ny hita ao amin’ny Fomba Bara, ## 
dia manavaka ireo teny ireo, ka “ny mpamorika na mpamoriky, aminy, ## 
dia olona mikasa hanao ratsy, manao an-dolom-po ny olona izay halany, ## 
tiany ho faty, na tiany hidiran-doza ## 
(asiany voriky mahafaty ny haniny, na ny rano fisotrony anaty siny). ## 
Fa ny mpamosavy kosa, na iza na iza idiram-pahasahiranana dia mahafaly azy izany. ## 

