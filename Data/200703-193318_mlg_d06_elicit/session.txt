NY MOSAVY IZAY FAHITA SY FANDRE AO AMIN’NY KAOMININA MAHABO ## 
Rehefa avy nitety ny fiarahamonina samy hafa isika nikaroka sy nanadihady ny momba ny mosavy, ## 
dia hifantoka kokoa amin’izay zava-misy ao amin’ny kaominina Mahabo indray. ## 
Araka izany, hojerena amin’ny antsipirihany ny mahakasika ny endrika isehoan’ny mosavy ao an-toerana, ## 
ny antony manosika ny olona hamosavy ary ny antony mampandaitra ny mosavy. ## 
Azo heverina ho miseho amin’ny endrika roa ny mosavy, araka ny ahitana azy ao amin’ny kaominina Mahabo : ## 
misy ny mosavy amin’ny vatana ary misy ny mosavy amin’ny fananana. ## 
Mety ho fahita amin’ny faritra hafa eto Madagasikara ihany izy ireto, saingy izay fahita sy fandre ao Mahabo no tanisainay eto. ## 
Ho an’ny olombelona tsy vaky volo, anisan’ny fahavalon’ny aina voalohany indrindra ny aretina. ## 
Azo heverina anefa fa misy loharano roa mety hahazoana azy io dia ny voajanahary sy ny avy amin’ny olombelona. ## 
Ity farany no adikantsika amin’ny hoe “mosavy” araka ny famaritana natao teo aloha. ## 
Ny mosavy amin’ny vatana lazaina eto, dia tsy inona fa ireo aretina vokatry ny ankasomparana ataon’ny olombelona ihany. ## 
Miantraika amin’ny vatana avy hatrany izy io ka mety hanimba na hahafaty mihitsy raha tsy voatsabo ara-potoana. ## 
Misy karazany maro ny mosavy amin’ny vatana saingy ireto no tena mateti-pitranga ao Mahabo : ## 
ny vorika an-kanina, ny rao-dia, ny fandika, ny hitsaka aloka, ny ambalavelona ary ny lafika. ## 
Amin’ny alalan’ny hanina no ampidiran’ny mpamosavy ity aretina ity ao amin’ny tenan’ny olona. ## 
Tsy mba hanina toy ny hanina rehetra izany fa hanina mifangaro poizina na ody ratsy. ## 
Hany ka misy fiantraikany avy hatrany raha vao tafiditra any an-kibo. ## 
Miziriziry be ny kibon’ny olona voany ary mahatonga azy ho malaina amin’ny sakafo izay aroso eo anoloany. ## 
Izany fisehon-javatra izany no nahatonga an-dRAMAROLAHY nilaza fa : ##

