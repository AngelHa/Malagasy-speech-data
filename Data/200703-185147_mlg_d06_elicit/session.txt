ao ny ody fitsaboana, ny ody fiarovana ary ny ody famonoana na fanimbana. ## 
Ity farany no voalaza fa ampiasain’ireo mpamosavy hanatanterahany ny fikasan-dratsiny. ## 
Ankoatra ny fampiasana ody, nisy ihany koa fomba madinidinika maro samihafa nampiasain’ireo mpamosavy tamin’izany, ## 
saingy tsy dia voafaritra mazava. Ny ombiasy matetika no manazava azy ireny amin’ny fahitany ny fomba fisehon’ny aretina. ## 
Ohatra: araka ny fanazavan-dRAKOTONAIVO, “ny soro-dia izay fantatry ny rehetra amin’ny hoe ## 
rao-dia dia avy amin’ny vovoka nodiavina nampiana fatim-bitsika ary nampangotrahina”. ## 
Izany hoe rehefa entina any amin’ny mpitsabo nentim-paharazana ilay olona voan’ny raodia, ## 
dia milazalaza ny fanaintainana ateraky ny aretina ary ny mpitsabo no manazava azy ny amin’ny nataon’ny mpamosavy ka nahatonga ny aretina. ## 
Ny tenanay mpikaroka dia isan’izay niaina izany tao Mahabo. ## 
Fony mbola zaza, izay tsy voatsiahy eto intsony ny fotoana noho ny fahazazana, ## 
ny aretina raodia dia mahazo ny felan-tongotra ambany iny, mivonto ary rehefa mamaky dia mamoaka nana. ## 
Toy ny misy vitsika mandehandeha ao anatiny izay mampangidihidy azy fatratra kanefa manaintaina ohatran’ny dorana amin’ny afo. ## 
Heverinay, araka izany, fa ny fisehon’ny aretina tahaka izany no nampitovy ny fiheveran’ny mpitsabo nentim-paharazana ankehitriny ## 
amin’ny fiheveran-dRAKOTONAIVO ny atao hoe “soro-dia” na “raodia” hoe ## 
“avy amin’ny tany nodiavina nampiana fatim-bitsika ary nampangotrahina” no nahatonga ny raodia. ## 
Ny fanozonana indray dia fihetsika ataon’ny olona iray anehoana faniriana ny amin’ny hahatanterahan’ny zava-dratsy iray. ## 
“Faniriana ratsy ny hafa (ny fanozonana)”, hoy i Régis RAJEMISA RAOLISON. ## 
Ho an’ny mpamosavy, ny fanirian-dratsy ao aminy tiany ho tanteraka amin’ny olona kinendriny no anton’ny fanozonana. ## 
Araka izany, tsy mba mampiasa ody izy ireo amin’izany fa ny masony mijery dia efa ampy hahato ny faniriany. ## 
Izany fisehon-javatra izany indrindra no nahatonga an-dRAINIHIFINA nanasokajy ny fombafomban’ny mpamosavy ho toy izao : ## 

