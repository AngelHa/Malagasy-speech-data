Teo amin’ny Betsimisaraka, ny fampinomana tangena izay natao fahiny dia voalaza ## 
fa mbola misy mampihatra azy ihany any an-toerana ankehitriny. ## 
Manamafy izany ny nambaran’i FANONY fa “raha be loatra ny ahiahy mikasika olona iray dia terena hinon-tangena izy, ## 
na koa manolo-tena ho amin’izany. Ary satria moa efa voarara nanomboka ## 
tamin’ny andron’ny fanjanahantany ny fampinomana dia an-tsokosoko no anaovana azy. ## 
Fahiny dia novonoina ny meloka, ankehitriny kosa dia roahina tsy honina ao an-tanàna”. ## 
Raha izany zava-misy izany no dinihina, dia azo lazaina fa tsy nahafoana ny fomba fitsarana fahizay teo anivon’ny fiarahamonina ny lalàna ankehitriny ## 
izay miaro ny zon’olombelona, ka mandrara ny fisian’ny fampinomana tangena. ## 
Raha fintinina izay voalaza rehetra izay, dia azo ambara fa loharano iray ihany no niandohan’ny fomba fitsarana fahizay teto Madagasikara, ## 
satria ahitana fitovitovizana avokoa na ny tanjona na ny fombafomba fanao tamin’izany. ## 
Nety ary nahitam-boka-tsoa izy ireny ho an’ireo lohandohany nitarika ka nahatonga ny fampiharana azy teo amin’ny fiarahamonina ## 
fa ratsy kosa ho an’ireo izay tsy manan-tsiny niharany, ka maty. ## 
Hita teo mantsy fa rehefa ampinomina ny olona iray dia tsy afaka ny hiaro tena ## 
amin’ny alalan’ny fanazavana sy fandresena lahatra toy izay hita any amin’ny fitsarana amin’izao fotoana izy. ## 
Foana ho azy ny zony hiteny na hiaro tena manoloana ny fampinomana. ## 
Ankoatra izay, hita teo koa fa efa tamin’ny fotoana nisian’ny fampinomana no nisian’ny kolikoly teo amin’ny sehatry ny fitsarana. ## 
Fomba izay azo heverina ho fanakonan’ny olona ny marina ## 
mba tsy hipoitra ary fanavotany ny fianakaviany izay voampangan’ny fiarahamonina. ## 
Talohan’ny nanjakan’Andrianampoinimerina, voalaza fa nisy fomba fitsarana hafa ihany koa nataon’ny teto anivon-tany. ## 
Toy izao ny fanaovana izany araka ny fanazavan-dRANDRIAMAMONJY : ## 

