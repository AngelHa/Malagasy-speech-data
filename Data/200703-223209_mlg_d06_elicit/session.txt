Izany hoe manomboka amin’ny fanamboarana ody ny fanaovana fandika ## 
ary miafara amin’ny fametahana azy amin’ny olona kendrena. ## 
Aretina maharary any anaty ny fandika ary tsy hita soritra avy ety ivelany na oviana na oviana. ## 
Manenika ny tapany ambany amin’ny tenan’ny olona fa tsy tafakatra any amin’ny tapany ambony. ## 
Izany hoe hatreo amin’ny andilana no midina. “Aretina tsy mahafaty ny fandika”, hoy R.P.CALLET, ## 
kanefa mety hahafaty ihany rehefa maharitra ela ao amin’ny olona noho izy miantraika amin’ny ain-dehibe, satria : ## 
“(...) Raha lehilahy no mahadika ny fandika, dia marary am-piainana ; raha vehivavy no mahadika, dia marary an-kasarotana”. ## 
Izany hoe marary ny taova mahalahy na ny taova mahavavy, ka ny fanaintainana ## 
dia mahatonga ilay olona voany hijalijaly, tsy afaka manao na inona na inona. ## 
“Voa any amin’ny ain-dehibe”, hoy ny olona satria ilay taova ahafahana manome taranaka mihitsy no voatohintohina. ## 
Teny roa no mamorona ny teny hoe hitsakaloka : hitsaka, aloka. ## 
Ny hitsaka dia teny enti-milaza fihetsika ataon’ny olona iray amin’ny alalan’ny tongotra. ## 
Ny aloka indray dia ilay sarin’ny tenan’ny olona iray vokatry ny taratry ny hazavana. ## 
Araka ny famaritana nataon-dRégis RAJEMISA-RAOLISON, “faritra maizina ao ivohon’ny zavatra iray voataratry ny hazavana ny aloka.” ## 
Mazàna izy io no afangaron’ny olona amin’ny tandindona, hany ka tsy dia hita taratra intsony izay ifanavahany. ## 
Ho an’ny olombelona, “voalazan’ny Ntaolo fa misy aloka telo miantoana hita amin’ny aloky ny tenany tarafin’ny hazavana, ## 
samy hafa amin’ny tandindona : ny aloka mainty (ny vatana), ny aloka ambonin’ny mainty (ny ambiroa) ary ny aloka ambony indrindra (ny avelo)”. ## 
Rehefa tsy ao amin’ny olona ny iray amin’ireo aloka ireo, indrindra fa ilay aloka ambonin’ny mainty, dia heverina fa efa ho faty ilay olona. ## 
Jereo, ohatra, ny tantaran’Andrianampoinimerina tany Anosifito. ## 
Noho ny tsy fahitany io aloka ambonin’ny mainty io tao aminy no nahatonga azy hihevitra fa efa ho faty. ## 

