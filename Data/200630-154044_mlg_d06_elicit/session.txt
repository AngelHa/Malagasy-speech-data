Ny fiavian’ny mponina ## 
Tsy hihambo hahafantatra tantara mihoatra ireo raiamandreny teo aloha izahay. ## 
Noho izany, izay voarakitr’izy ireo an-tsoratra no hotaterinay eto. ## 
Marihina fa ireo raiamandreny nandrakitra an-tsoratra ny tantara dia mbola samy velona. ## 
Efa somary be taona izy ireo kanefa mbola afaka nanamafy tsara ## 
izay zavatra nosoratany tamin’ny fitantarana am-bava. ## 
Koa toy izao izany tantara izany: ## 
“Araka ny lovantsofina dia olona avy any Ambohimanga, foko Tsimahafotsy, ## 
no mponina voalohany nanorim-ponenana tao Mahabo. ## 
Io anaram-poko nentin’ireto olona ireto io no nalainy ary nanaovany ny anaran-tanàna hoe “Tsiahafotsy”, ## 
fa izany, no anaran’ity tanànan’i Mahabo ity tany am-piandohana. ## 
Tsy iza akory ireto olona nifindra monina ireto fa Ingahy RAINIBETAVA mianakavy. ## 
Efatra mianadahy izy ireo ka Ingahy RAINIBETAVA no lahimatoa, ## 
nanana anabavy roa antsoina hoe RABODO sy RAIVOTSARA ## 
ary rahalahy iray izay tsy iza fa RAFARALAHIMAHERY. ## 
Tsy niteraka RAINIBETAVA sy RABODO ary RAFARALAHIMAHERY ## 
fa RAIVOTSARA ihany ary nameno ny tanànan’i Mahabo ny taranany. ## 
Ny anton’izao fifindra-monina izao dia iraka avy amin’Andrianampoinimerina mpanjaka ## 
ary ny hampandroso ny faritra tao no zavatra nokendreny. ## 
Tany am-piandohana, tsy nisy afa-tsy trano fonenana vitsivitsy tao Mahabo. ## 

