Hita araka izany fa nisy fiavahany ireo fampinomana ireo raha ny fanazavana eto no dinihina. ## 
Ny fampinomam-be dia nisy latsa-bato nataon’ny fiarahamonina nialohan’ny nanatanterahana azy, ## 
fa ny fampinomana andavanandro kosa dia niainga avy amin’ny fiampangana ataon’ny tsirairay raha nisy olona ahiahian’izy tenany ho mpamosavy, sns ## 
na ho famantarana ny momba ilay olona raha Andriana no mampinona. ## 
Nandritra ny fotoana fampinomana, dia voalaza ihany koa fa nisy fombafomba maro nataon’ny mpampinona sy ny havan’ny ampinomina. ## 
Azo heverina ho nisy fizarana telo ny fomba fampinomana raha izay voatanisa ao amin’ny boky Fomba malagasy nosoratan’i COUSINS no dinihina: ## 
ny fanomanana, ny fanatanterahana ary ny famaranana. ## 
Izany dia mampahatsiahy ny fomba fitana na fisantarana vanim-potoana izay voalazan’i Van GENNEP ao amin’ny bokiny Les rites de passage, ## 
izay nohazavain-dRAZAFINTSALAMA fa: “ny olona misantatra vanim-potoana na toeram-bao dia azo oharina amin’ny mpita rano be mampatahotra, ## 
ka: misy fomba enti-miomana na fanomanana, misy fomba enti-mandingana na fanatanterahana ary misy fomba tontosaina aoriana na famaranana.” ## 
Manamarina izany hita tamin’ny fotoana fampinomana : ireo olona nampinomina dia azo oharina amin’ny olona hiampita, ## 
ka raha tafita izy dia ambaran’ny fiarahamonina ho olona madio, fa raha tsy tafita dia heverina ho olon-dratsy. ## 
Marihina fa ny loza mety hihatra amin’ny olona ampinomina eny an-dàlana, ## 
dia miankina amin’ny mpanozon-doha sy ny mpanao raharaha. Ho hitantsika miandalana eto ny momba izany. ## 
Ny mpampinona na mpanozon-doha, izay anarana samy niantsoana ny olona mpampisotro tangena, ## 
dia voalaza fa lehilahy lehibe vitsivitsy nitokisan’ny fiarahamonina. ## 
Tsy mandeha irery izy ireo fa misy lehilahy vitsivitsy antsoina hoe “mpanao raharaha” ihany koa miaraka aminy, manampy azy. ## 
Izy ireo no mikarakara ny ranon-tangena ka toy izao no fanaovany azy: ## 
asaina amin’ny vato ny voan-tangena avy eo atao anaty rano sahaza azy. ## 
Ka mba hahafantarana hoe mandaitra na tsia ny tangena, dia amin’ny akoho kely no anandramany azy voalohany. ## 

