Raha tsy manao izany izy dia mora foana ho an’ny mpamosavy ny milalao na mandraoka ny toerana nipetrahany amin’ny tanana. ## 
Vokatr’izany, na ilay olona afa-jaza foana, na tsy mety mitoe-jaza mihitsy, na maty eo am-piterahana miaraka amin’ny zanany.” ## 
Araka izany, toy ny zavatra mipetraka ao amin’ny tranon-jaza ny lafika ## 
ka misakana ny fitsaihan’ny tsirinaina lahy sy vavy na ny fivelaran’ny zaza ao am-bohoka. ## 
Tsy hita soritra ety ivelany ny aretina, hany ka tsy misy fomba ahafantarana azy raha tsy manatona mpitsabo nentim-paharazana. ## 
Raha ny fanazavana eto anefa dia toa azo sorohana tsara ny lafika ## 
amin’ny alalan’ny fitondran’ny vehivavy lafika (lambahoany, mosoara...) amin’ny toerana izay ipetrahany. ## 
Ny teny hoe fananana, eto, raha faritana, dia mahasahana zavatra maro. ## 
Ka na ny vatana izay voalaza tetsy aloha aza, azo heverina ho ao anatin’izany fananana izany ## 
satria ananana fahefana ary azo ampiasaina amin’izay ilana azy, azo fehezina. ## 
Fa ny tiana hasongadina amin’ny hoe fananana eto, dia ireo harena, lova avy amin’ireo Razana, ## 
izay miantoka ny famelomana ny vatana. Tsy inona izany fa ny tany, ny zava-maniry sy ny biby fiompy. ## 
Manana fahavalo tahaka ny tenan’ny olombelona ihany koa izy ireo : ## 
tsy dia ny aretina voajanahary loatra fa ny aretina vokatry ny mosavy. ## 
Araka izany, misy ny mosavy amin’ny biby fiompy ary misy ny mosavy amin’ny voly. ## 
Ny mosavy amin’ny biby fiompy. Tsiahivina fa anisan’ny foto-piveloman’ny mponina ao Mahabo ny fiompiana, ## 
araka ny voalaza tao amin’ny fizarana voalohany. ## 
Manampy amin’ny fambolena ary manamaivana ny fahasahiranana eo amin’ny fiainana andavanandro. ## 
Ny olana anefa dia izao : rehefa ny olombelona ao anaty fiarahamonina no tsy mifanaraka sy tsy mifankahazo hevitra, ## 
manana toetra ratsy sy tia ady, dia ireny biby fiompy ireny no anamparany ny heriny. ## 

