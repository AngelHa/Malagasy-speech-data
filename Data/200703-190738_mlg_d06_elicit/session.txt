manimba ny hozatra ao amin’ny vatan’olombelona. ## 
Voalaza fa fatra roa grama amin’io voany io ihany dia ampy ahafaty ary tsy misy fanafany.” ## 
Teto Imerina, dia voalaza fa nizara roa ny fampinomana tangena: nisy ny fampinomam-be, ## 
natao rehefa misy famorana zanak’Andriana, ary ny fampinomana andavanandro, ## 
natao ho famaranam-pitsarana na ho fidiovana na ho an’ny mifampitan-tsamirery. ## 
Toy izao no fanazavan’i COUSINS izany : ## 
“Ny fampinomam-be, araka izany anarana ilazana azy izany dia tsy olom-bitsy, ## 
na mandeha-tsirairay, no atao indray mampinona, fa rodobe. ## 
Rehefa mivoaka ny kabarin’Andriana mampanao fampinomam-be dia mivory ny isam-pirenena, ## 
na ny isam-paritany hanao latsa-bato hahitana izay olona maro mpiahiahy ho mpamosavy; ## 
ka raha misy andatsahan’olona vato telo no miakatra, dia tsy maintsy ampinomina izany olona izany.” ## 
“Ny fampinomana andavanandro, ireto ny toe-javatra samy hafa izay anaovana ny fampinomana andavanandro : ## 
Ho famaranam-pitsarana: ny olona alaina am-bavany, ka tsy mitsotra, na miaiky, dia ampinomina. ## 
Ny olona miady sy mifanditra samy latsa-bava mifampitana amin’izay mahadiso, dia samy ampinomina. ## 
Ho fidiovana : ny olona izay vao aiditra ho tandapa, na omena raharaha lehibe amin’ny fanjakana, ## 
dia ampinomina aloha, mba ho madio, hono, ka tsy hananana ahiahy amin’ny raharaha hampanaovina azy. ## 
Ny mifampitan-tsamy irery : nohararaotin’ny mpanao ankasomparana sy ny be fialonana koa ny fampanjakana ny tangena fahizay ; ## 
ka raha nisy olona nitombo harena teo an-kilan’ny mpialona, na tsara vady noho ny nitovy saranga taminy, ## 
na nisy zavatra niadiana tsy tapaka, dia mitsangana ilay mavàny, ka lasa milaza amin’ny Vadintany sy Andriambaventy hoe : ## 
“Tanako ho mpamosavy R.........., na mivonkina na miampatra, na miorika na mivalana, fa inty aho handoa ny tahany, raha velona izy!” ## 



