Miaraka amin’izay, dia manety hoditr’akoho boribory telo ny mpanozon-doha ary manomana ranon-koba. ## 
Ny zavatra ataon’ny mpanozon-doha voalohany indrindra rehefa hampinona dia manome vary sosoa mantamanta an’ilay ampinomina ## 
mba tsy hivantana avy hatrany any anatiny ny tangena. Manaraka izany, vao sotroina ny tangena, ## 
ka takelaka embok’akondro no isotroana azy. ## 
Ary farany, ahorona toy ny fangorona tsihy ny hoditr’akoho telo ka atao teli-moka. ## 
Rehefa vita izany rehetra izany, dia manozona ny mpanozon-doha, ## 
izay mitsangana eo afovoan’ny olona ampinomina sady mipaipaika ny embok’akondro avy nisotroana tangena amin’ny lohan’io olona io. ## 
Raha tian’ny mpanozon-doha ho resy ilay olona na sendra voavidy vola ny mpanozon-doha ## 
dia ataony lavabe ny fanozonana na ataony marihitra ny ranon-tangena ka vetivety foana dia maty ny ampinomina noho ny fiasan’ny tangena ao aminy. ## 
Aorian’ny fanozonana kosa vao ampisotroina ny nampinomina ny ranon-koba mba hahafahany mamoaka ilay hoditr’akoho telo nateliny. ## 
Koa raha manana saina ratsy mitovy amin’ny mpanozon-doha ihany koa ny mpanao raharaha miaraka aminy na voavidy vola, ## 
dia voalaza fa ataon’izy ireo tohivakana ny fanomezana ranon-koba ny ampinomina. ## 
Izany hoe raha vao mitohoka amin’ny lovia misy ranon-koba iray ny mpinona, dia tonga koa ny lovia manaraka: ## 
izany no manempotra azy, hany ka na ny fotoana handoavany aza tsy misy. ## 
Amin’ny famaranana ny fampinomana, dia voalaza fa nisy tamin’ny mpinona no “velona”, ## 
izany hoe nandresy, satria nahatafavoaka ny hoditr’akoho telo nateliny. ## 
Ireny olona ireny dia narahabain’ny havana aman-tsakaizany hoe “nomen’Andriamanitra ny hitsiny” ## 
ary nanaovany fombafomba arahina famonoan’omby alohan’ny hidirany ny tranony. ## 
Fa nisy koa mpinona sasany tsy nahatafavoaka manontolo ny hoditr’akoho nateliny, nantsoina hoe “tanan-doza”, ## 
ka hiverenana ampinomina indray ny ampitso. Ary ny farany, dia ireo mpinona tsy nahatafavoaka mihitsy ny hoditr’akoho nateliny. ## 

