dia maneho izany famaritana izany tokoa, ary tsy hery fe hery fotsiny no namaritany ny vintana fa hery lehibe mamatotra ny olona tsirairay. ## 
Tsy dia mifanalavitra amin’izay voalaza izay ihany koa ity famaritana ny vintana nataon-dRANDRIAMAROLAZA ity: ## 
“(...) Ny vintana saika mandrakariva dia “HERY IVELAN’NY EGO”, ## 
ary misolo tena ny Hery manindry ny “EGO” eo amin’ny sehatra samihafa misy azy eo amin’ny fiaraha-monina sy izao tontolo izao”. ## 
Amin’ny maha “hery” ny vintana izay, dia inoan’ny fiarahamonina izy fa afaka manampy ny olona tsirairay, ## 
ka izany no antony nandraisany azy ho isan’ny hery mifaningotra amin’ny zotram-piainany. ## 
Araka izany, misy ny antsoina hoe “vintana mpamosavy”, izay hery manosika ny tompony hisompatra ny fiarahamonina. ## 
Nomen-dry zareo Arabo anarana “El-asad” izy io, ## 
izay antokon-kintana ipetrahan’ny volana fahita any amin’ny ilabolantany Avaratra, ka nadikantsika Malagasy hoe “Alahasaty”. ## 
Toy izao no fanazavan’i COUSINS izany: “ALAHASATY - Zana-bintana trotroin’ny Asorotany izy ; ## 
ary eo am-pamatoran-janak’omby (atsinanan’ny andry atsimo) no anjara toerany. ## 
Ny anarany dia nalaina avy tamin’ny antokon-kintana, izay ataon’ny Arabo hoe “El-asad” (liona). ## 
Andro mainty ny alahasaty, ary vinta-mpamosavy sy andron’ny ody ; ## 
ka ny zaza teraka vava-Alahasaty, indrindra fa raha amin’ny misasakalina, ## 
dia atahorana ho tonga mpamosavy mpivoaka alina, na mpitana ody mahery”. ## 
Ny hery faharoa izay inoan’ny fiarahamonina ihany koa fa mahatonga ny olona hamosavy dia ny ody. ## 
Ny atao hoe “ody”, na aody na aoly any amin’ny faritra, ## 
dia ireo zavatra heverina fa manana hery afaka manova ny toe-batana ho amin’ny tsara na ho amin’ny ratsy, ## 
na afaka manafoana izay hery mitady hanohintohina ny hery anaty. ## 
Maneho fiheverana toy izany indrindra ity famaritana nataon-dRAJAONARIMANANA, ## 

