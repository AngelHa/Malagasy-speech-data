araka ny tsangan-kevitry ny fiangonana dia tsy misy olona manana fahefana ka afaka mibaiko ny demony izany. ## 
Noho izany, dia niova hevitra ny fiangonana katôlika ary nampitsahatra ny fanasaziana ireo noheverina ho mpamosavy. ## 
Nandritra ny vanim-potoana nisian’ny fanenjehana ireo noheverina ho mpamosavy tany Eorôpa, ## 
dia voalaza fa maro ireo voaroiroy tamin’ny famosaviana ary niharan’ny famonoana satria ## 
“manodidina ny 35000 ka hatramin’ny 50000 eo ho eo ireo olona maty tamin’izany araka ny vinavinan’ireo mpahay tantara ankehitriny”. ## 
Ny vehivavy, indrindra ireo tsy manambady na mananotena, no tena lasibatra tamin’izany, ## 
satria mahatratra ny 80%n’ny olona voampanga. Hamafisin’izay voalazan’i J. DELUMEAU izany ## 
araka ny antontan’isa voangona teo anelanelan’ny taona 1606 sy 1650 tany Luxembourg ## 
izay mamaritra fa 31%n’ny lehilahy ary 69%n’ny vehivavy no miakatra fitsarana ao, ## 
fa ny ao Prévôtés Wallonnes kosa dia 13 %n’ny lehilahy ary 87%n’ny vehivavy.” ## 
Ny antony nahatonga izany, araka ny fandinihina nataon’ny mpandinika iray tsy nitonona anarana, dia : ## 
noho ny fiheverana ny vehivavy ho nanana anjara toerana lehibe, fahiny, teo amin’ny resaka fitsaboana. ## 
Ny mpamosavy anefa dia tsy iza fa izy ireo ihany izay niova miandalana, ## 
tonga nanana endrika ratsy noho ny fampielezan-kevitry ny kristianina. ## 
Izany hoe heverina fa tsy nivadika ho olon-dratsy ny mpamosavy raha tsy nisy ny fanaratsiana sy ny fanenjehana natao taminy. ## 
Ary noho ny fiheverana ny vehivavy «ho malemy sy tsy afaka manao na inona teo amin’ny sehatry ny finoana, ## 
dia mifanohitra amin’izay kosa ny hita eo amin’ny sehatry ny mazia, araka ny hevitr’i Hertz : ## 
tena manana fahafahana manokana izy hanao ny asan’ny famosaviana. ## 
Izany hoe aty amin’ny famosaviana no hanamparany ny heriny, ## 
satria sarotra ho azy ny handresy mivantana ny lehilahy. ## 

